# -*- mode: mandoku-view -*-
#+TITLE: 春秋闕疑
#+DATE: 2015-09-23 09:40:02
#+PROPERTY: JUAN 11
<pb:KR1e0065_WYG_011-1a>¶
欽定四庫全書¶
　春秋闕疑卷十一　　　　　元　鄭玉　撰¶
二十有八年春王三月甲寅齊人伐衞衞人及齊人戰¶
衞人敗績¶
　初王姚嬖于莊王生子頺子頺有寵蒍國為之師及¶
　惠王即位蒍國邊伯石速詹父子禽祝跪作亂因蘇¶
　氏十九年秋五大夫奉子頺以伐王王不克出奔温¶
　蘇子奉子頺以奔衞衞師燕師伐周冬立子頺二十¶
<pb:KR1e0065_WYG_011-1b>¶
　年夏鄭伯遂以王歸秋王及鄭伯入于鄔遂入成周¶
　取其寳器而還二十一年春鄭伯虢叔殺王子頺及¶
　五大夫二十七年王使召伯廖賜齊侯命且請伐衞¶
　至是齊侯伐衞戰敗衞師數之以王命取賂而還¶
　愚按子頺之事使誠有之乃王室之大變春秋何故¶
　不書齊人奉王命以討衞不王之罪春秋亦當特書¶
　以著其美而無一辭及之何也况子頺之事乃衞侯¶
　朔之所為已厯十年之乆朔又死矣不應至是始命¶
<pb:KR1e0065_WYG_011-2a>¶
　齊侯討其子也况取賂而還亦非齊侯始霸之事皆¶
　不可信泰山孫氏曰前年公及齊侯宋公陳侯鄭伯¶
　同盟于幽衞侯不至故齊人伐衞謝氏曰齊人伐衞¶
　以衞有可伐之罪也衞人有辭不服故與齊人戰焉¶
　衞人力不勝齊故敗績桓公威力可謂盛矣然伐國¶
　不以道則雖小國有至舉兵相敵終於卒伍敗衂而¶
　後退焉者也故孟子曰以力假仁者霸以力服人者¶
　非心服也桓公以仁義用兵特假之而已安能使人¶
<pb:KR1e0065_WYG_011-2b>¶
　心服哉故齊之伐衞也上書伐下書戰以著衞人無¶
　服齊之志也春秋戰分主客戰而為主者其罪大戰¶
　而為客者其罪輕以戰由主起故也齊人以兵来伐¶
　我茍直焉以義辨吾之直而勿與之校可也謹邊陲¶
　嚴備守需其變而勿與之爭可也上訴天王下告列¶
　國求為之助以解其危可也若夫不恤民命而以戰¶
　為心則曲反在我而不在人罪反在此而不在彼矣¶
　然則春秋以齊人主伐而以衞人主戰者以明兩國¶
<pb:KR1e0065_WYG_011-3a>¶
　之戰由衞人欲戰所致也戰之為禍大矣原野厭人¶
　之肉川谷流人之血皆戰之由也故仁者之兵有征¶
　無戰邦國有罪以兵誅罪而已服則舍焉未嘗以戰¶
　為事也邦國有亂以兵定亂而已順則止焉未嘗以¶
　戰為事也用兵而至於戰者皆好功嗜殺而輕民命¶
　也故春秋以大罪歸於首戰之人¶
夏四月丁未邾子瑣卒¶
秋荆伐鄭公㑹齊人宋人救鄭¶
<pb:KR1e0065_WYG_011-3b>¶
　楚令尹子元欲蠱文夫人為館於其宫側而振萬焉¶
　夫人聞之泣曰先君以是舞也習戎僃也今令尹不¶
　尋諸仇讐而於未亡人之側不亦異乎御人以告子¶
　元子元曰婦人不忘襲讐我反忘之秋子元以車六¶
　百乗伐鄭入于桔秩之門衆車入自純門及逵市縣¶
　門不發楚言而出子元曰鄭有人焉諸侯救鄭楚師¶
　夜遁秋申公鬬班殺子元鬬穀於莵為令尹自毁其¶
　家以紓楚國之難　穀梁氏曰善救鄭也謝氏曰文¶
<pb:KR1e0065_WYG_011-4a>¶
　公與諸侯同盟故荆伐鄭聘稱人進之也伐復稱荆¶
　外之也荆人陵犯中國乆矣天子不能制方伯不能¶
　卻小國困于水火亦乆矣方是時荆以不仁伐鄭而¶
　三國能出力救之三國與鄭同盟而復能與之同患¶
　小國有息肩之地矣胡氏曰桓公主兵鋤強救弱之¶
　事見矣¶
冬築郿¶
　胡氏曰郿邑也凡用工大曰城小曰築故館則書築¶
<pb:KR1e0065_WYG_011-4b>¶
　臺則書築囿則書築郿邑而書築者創作邑也其志¶
　不視歳之豐凶而輕用民力於其所不必為也則非¶
　人君之心矣¶
大無麥禾臧孫辰告糴于齊¶
　冬饑臧孫辰告糴于齊　胡氏曰麥熟于夏禾成于¶
　秋而書於冬者莊公惟臺榭是崇是飾費用浸廣調¶
　度不充有司㑹計歳入之多寡虛實然後知倉廩之¶
　竭也故于歳杪而書曰大無麥禾劉敞謂不言如齊¶
<pb:KR1e0065_WYG_011-5a>¶
　告糴而曰告糴于齊者言如齊則其情緩告糴于齊¶
　則其情急也古者三年耕餘一年之食九年耕餘三¶
　年之食今莊公享國二十八年當有九年之積而虛¶
　竭如此所謂寄生之君也蘇氏曰是歳未嘗有水旱¶
　蟲螟之災而書大無麥禾者劉向春秋説曰土氣不¶
　養稼穡不成也沈約宋志言孫皓時嘗有之苗稼豐¶
　美而實不成百姓以饑合境皆然連歳不已則所謂¶
　大無麥禾也愚謂春秋書此見莊公不用心于民事¶
<pb:KR1e0065_WYG_011-5b>¶
　歳之凶豐食之有無皆所不問及冬民饑始知大無¶
　麥禾急遣臧孫辰告糴于齊也茍非齊桓有救災恤¶
　隣之義則魯民之不為饑殍者幾希矣他日葵丘之¶
　㑹申嚴遏糴之禁豈非自此而推之乎然則堯有九¶
　年之水湯有七年之旱而其民無菜色者以其備之¶
　有素也有國有家者其可不知所務而預為之僃乎¶
二十有九年春新延厩¶
　公羊氏曰新延廐修舊也修舊何以書凶年不修穀¶
<pb:KR1e0065_WYG_011-6a>¶
　梁氏曰冬築&KR1307;春新延廐以其用民力為已悉矣臨¶
　江劉氏曰延廐者天子之廐非諸侯之廐也髙氏曰¶
　魯侯僭乘天子之車僃十二閑之馬聖人不敢斥言¶
　之是以特因其修舊而書以譏之且去冬大無麥禾¶
　今又新延廐所謂廐有肥馬民有饑色何以為民父¶
　母乎謝氏曰廐以安馬而已亦惡舊而新之莊公好¶
　治宫室可知也冬方告糴春又興工民困之不憂廐¶
　陋之為恤與孔子問傷人不問馬異矣¶
<pb:KR1e0065_WYG_011-6b>¶
夏鄭人侵許¶
　許氏曰許以近楚自齊之霸未㑹諸侯故鄭侵之自¶
　是而後許從中國矣¶
秋有蜚¶
　公羊曰記異也何氏曰蜚者臭惡之蟲南越盛暑所¶
　生非中國之所有書有言本無也家氏曰洪範五行¶
　傳云蜚荒徼之物越之所生其為蟲臭惡能害人獨¶
　劉原父云蜚狀若牛而白首一目蛇尾行水則竭行¶
<pb:KR1e0065_WYG_011-7a>¶
　草則死見則國大疫與傳註所言蓋兩物也髙氏曰¶
　此亦逺人亂中國之象自此中國不以為怪故一書¶
　而不復書如鸜鵒之類中原皆有之故始于春秋之¶
　時自春秋以来鄋瞞陸渾雜居中原豈此數物為之¶
　兆乎古者橘逾淮而化枳今淮宋之間橘大如柑乃¶
　知物理之變殆不可測後世之事古人不能知者衆¶
　矣¶
冬十有二月紀叔姬卒¶
<pb:KR1e0065_WYG_011-7b>¶
　髙郵孫氏曰内女歸為諸侯夫人無他惡行即書卒¶
　猶不書葬其賢行之著者則書卒書葬以旌之異于¶
　他女也紀叔姬為紀侯之媵法不當書而春秋書歸¶
　于紀歸于酅而卒葬皆詳書之者特賢之也胡氏曰¶
　紀已滅矣其卒之何見紀侯去國終不能自立異于¶
　古公亶父之去故特書叔姬卒而不卒紀侯以明其¶
　不爭而去則可能使其民從而不釋則㣲矣家氏曰¶
　以此防民猶有儷體宸居國亡不能死委身於仇讐¶
<pb:KR1e0065_WYG_011-8a>¶
　如晉之惠后者可為痛哭流涕矣¶
城諸及防¶
　謝氏曰諸防二邑諸役纔已防役又興書及著其不¶
　恤民力也凡土工茍害于民雖時勿興可也¶
三十年春王正月¶
夏師次于成¶
　穀梁氏曰次止也有畏也欲救鄣而不能不言公耻¶
　不能救鄣也趙氏曰魯盖欲㑹齊圍鄣至成待命聞¶
<pb:KR1e0065_WYG_011-8b>¶
　鄣已降故不行耳然疑事無質但當存而勿解　愚¶
　謂是時齊桓正霸齊魯方睦决無爭鄣之事當以趙¶
　説為是然不可考矣¶
秋七月齊人降鄣¶
　公穀皆以鄣為紀之遺邑杜氏以為紀之附庸啖氏¶
　曰鄣自是小國爾　愚按紀亡已乆遺邑將安所屬¶
　以至于今啖氏之説近是齊人降鄣於以見桓公霸¶
　業之成兵威之盛也降者有以得其心而使之屈服¶
<pb:KR1e0065_WYG_011-9a>¶
　詩云我心則降是也古之善為兵者不陳善陳者不¶
　戰今齊人臨鄣兵刃未接而能使之屈服服則舍之¶
　而不復加之以罪亦可謂善為兵矣五霸桓公為盛¶
　豈不信哉先儒以為齊恃强凌弱使之降故書齊人¶
　降鄣以罪齊者過矣¶
入月癸亥葬紀叔姬¶
九月庚午朔日有食之鼓用牲于社¶
冬公及齊侯遇于魯濟¶
<pb:KR1e0065_WYG_011-9b>¶
　謀山戎也以其病燕故也　杜氏曰濟水厯齊國界¶
　在齊界為齊濟在魯界為魯濟　愚按濟之遇左氏¶
　以為謀伐山戎然伐戎之役魯實不與獨髙氏以為¶
　齊將伐山戎道由魯濟公于是乎出迓之故書曰遇¶
　若邂逅相值理或然也¶
齊人伐山戎¶
　胡氏曰齊人者齊侯也其稱人譏伐戎也自管仲得¶
　政至是二十年未嘗命大夫為主將亦未嘗興大衆¶
<pb:KR1e0065_WYG_011-10a>¶
　出侵伐故魯莊十一年而後凡用兵皆稱人者將卑¶
　師少爾今此安知其非將卑師少而獨以為齊侯也¶
　以来獻戎㨗稱齊侯則知之矣夫北戎病燕職貢不¶
　至桓公内無因國外無從諸侯越千里之險為燕闢¶
　地可謂能修方伯連帥之職何以譏之乎桓不務德¶
　勤兵逺伐不正王法以譏其罪則將開後世之君勞¶
　中國以事邊陲捨近政而貴逺畧困吾民之力争不¶
　毛之地其患有不可勝言者故特貶而稱人以為好¶
<pb:KR1e0065_WYG_011-10b>¶
　武功而不修文德者之戒髙氏曰以此為防而後世¶
　猶有開邉拓境好大喜功如秦皇漢武甘心徼外者¶
　實萬世之龜鑑也¶
三十有一年春築臺于郎¶
　胡氏曰天子有靈臺以候天地諸侯有時臺以候四¶
　時去國築臺于逺而不緣占候是為游觀之所厲民¶
　以自樂也厲民自樂而不與民同樂則民欲與之偕¶
　亡雖有臺其能獨樂乎¶
<pb:KR1e0065_WYG_011-11a>¶
夏四月薛伯卒¶
　髙郵孫氏曰薛伯卒經無其名舊史失之¶
築臺于薛¶
　杜氏曰薛魯地¶
六月齊侯来獻戎㨗¶
　穀梁氏曰軍得曰㨗公羊氏曰獻戎㨗威我也左氏¶
　曰凡諸侯有四夷之功則獻于王王以警于夷中國¶
　則否諸侯不相遺俘髙氏曰始伐稱人此其稱爵者¶
<pb:KR1e0065_WYG_011-11b>¶
　方其伐戎過我固已貶之此獻㨗而稱人則疑若微¶
　者故特書爵以誅齊侯矜功威魯之罪謝氏曰軍以¶
　㨗為功故勝敵為㨗詩曰一月三㨗是已以功告上¶
　為獻獻臣子之禮也詩云在泮獻馘是已齊之克山¶
　戎也齊侯躬以戎㨗耀魯將以震動小國而威之也¶
　春秋退抑齊侯而書曰来獻黜其强也黜其强者不¶
　與大國以威諸侯也齊大國也来獻戎㨗卑者之事¶
　也以卑者屈辱齊侯而春秋抑强扶弱之心見矣夫¶
<pb:KR1e0065_WYG_011-12a>¶
　構禍邀功使生民陷于荼毒以好戰者為之患也沮¶
　直害忠使柔良困于沉溺以恃强者為之患也故春¶
　秋紀兵不美戰功其為道也不與强凌弱　愚謂春¶
　秋之所謹王霸中外之辨也書齊侯来獻戎㨗所以¶
　抑霸也書楚人使宜申来獻㨗所以抑戎也是舉也¶
　自齊侯誇示則為榮自聖人書之則為辱妍醜見鑑¶
　而後明輕重經衡而後定也舜之告禹曰女惟不矜¶
　天下莫與女爭能女惟不伐天下莫與女爭功固聖¶
<pb:KR1e0065_WYG_011-12b>¶
　人之明訓及觀夫子稱孟之反不伐抑齊侯之獻㨗¶
　則人之處軍旅之間勝敗之際亦有道矣¶
秋築臺于秦¶
　謝氏曰害民以興土功耗財以供不急放心以事盤¶
　游作非法以遺後世乃一歳三築臺而不已莊公之¶
　過也張氏曰一歳築三臺正所謂及時般樂怠傲者¶
　則其治國治家之當務荒廢多矣髙氏曰當是時慶¶
　父執國政而通乎夫人故數築臺于逺地以為公游¶
<pb:KR1e0065_WYG_011-13a>¶
　觀之娱公亦為其所惑而不自知也可為後世戒¶
冬不雨¶
　程子曰一歳三築臺明年春城小穀故冬書不雨閔¶
　之湥也不雨亦旱也謂之不雨者逺近傒雨咨嗟之¶
　辭也髙氏曰一時不雨未為災也書之以見公暮年¶
　興役不已而災異數至也髙郵孫氏曰易之象隂陽¶
　和者曰雨暌之上九曰往遇雨則吉其不和者則曰¶
　不雨小過之六五曰宻雲不雨然則凡雨皆隂陽和¶
<pb:KR1e0065_WYG_011-13b>¶
　也不雨者皆隂陽不和也書不雨記隂陽不和之異¶
　也人與物在天地間仰隂陽以生也隂陽不和則所¶
　以仰之者不遂矣故春秋之法一時不雨亦書不以¶
　其為災不災也¶
三十有二年春城小穀¶
　為管仲也　髙氏曰小穀魯邑今曲阜西北有小穀¶
　城先儒以為齊邑魯為管仲城之若然聖人亦當異¶
　其文而繫之齊矣且公雖感齊侯之私豈肻為管仲¶
<pb:KR1e0065_WYG_011-14a>¶
　城邑乎彼殆見昭十一年傳云齊桓城穀而寘管仲¶
　焉故有此説殊不知齊自有穀如文十七年公及齊¶
　侯盟于穀宣十四年公孫歸父㑹齊侯于穀此齊穀¶
　也非魯之小穀薛氏曰莊公自六年之後無麥苗大¶
　無麥禾螟麋&KR0558;蜚相繼而有大水者三中君之性尚¶
　當少警而公之侈心日起因娶而觀社丹楹刻桷告¶
　糴之後有築&KR1307;之役次年新延廐城諸防去年不雨¶
　而三築臺今歲又城小穀平歳猶曰不可况薦饑而¶
<pb:KR1e0065_WYG_011-14b>¶
　輕用民力乎¶
夏宋公齊侯遇于梁丘¶
　齊侯為楚伐鄭之故請㑹于諸侯宋公請先見于齊¶
　侯夏遇于梁丘　髙郵孫氏曰宋公序齊侯上者宋¶
　為之志也髙氏曰梁丘宋地宋序齊上者地主也¶
秋七月癸巳公子牙卒¶
　初公築臺臨黨氏見孟任從之閟以夫人言許之割¶
　臂盟公生子般焉公疾問後於叔牙對曰慶父材問¶
<pb:KR1e0065_WYG_011-15a>¶
　於季友對曰臣以死奉般公曰鄉者牙曰慶父材成¶
　季使以君命命僖叔待於鍼巫氏使鍼季酖之曰飲¶
　此則有後于魯國不然死且無後飲之歸及逵泉而¶
　卒立叔孫氏　髙氏曰傳載季友殺叔牙之事攷之¶
　於經全不寓微意且公既有子何必問後而叔牙輒¶
　以慶父對若公以為不當立則自不立矣何至於殺¶
　叔牙耶殺叔牙而反使慶父執國政此又何理耶况¶
　此去公薨尚逺豈公臨終之事耶公羊氏以為將弑¶
<pb:KR1e0065_WYG_011-15b>¶
　莊公此又無謂之甚者以此言之公子牙蓋自卒耳¶
　髙郵孫氏曰季友遏惡于未萌乃春秋之所重春秋¶
　既不以骨肉相殘責之當變文以見意不當但書卒¶
　也二傳但見公子牙魯之大惡者而卒于莊公之前¶
　又季友方用事于魯疑其為季殺之爾且當據經為¶
　正¶
八月癸亥公薨于路寢¶
　子般即位次于黨氏　穀梁氏曰路寢正寢也寢疾¶
<pb:KR1e0065_WYG_011-16a>¶
　居正寢正也謝氏曰公薨必書其所謹凶變也遇弑¶
　則不地故也莊公宣公成公薨于路寢正也僖公薨¶
　于小寢文公薨于臺下襄公薨于楚宫定公薨于髙¶
　寢不正也隱公閔公不地以明不得其死也桓公薨¶
　于齊以明遇禍于齊也昭公薨于乾侯以明客死于¶
　晉也趙氏曰君必終于正寢以就公卿也大位姦之¶
　窺也危病邪之伺也若蔽于隱是使小人女子得行¶
　其志也故宗嗣素定之兵權散主之閨闈嚴飾之小¶
<pb:KR1e0065_WYG_011-16b>¶
　人女子不尸重任賢良受託鼎足交輔則簒弑之禍¶
　曷由而至哉胡氏曰莊公以世嫡承國不為不貴周¶
　公之後奄有龜蒙不為不强即位三十有二年不為¶
　不乆薨于路寢不為不正而嗣子受禍幾至亡國何¶
　也大倫不明而宗嗣不定兵權不分而主威不立得¶
　免其身幸矣¶
冬十月己未子般卒¶
　共仲使圉人犖賊殺子般于黨氏成季奔陳立閔公¶
<pb:KR1e0065_WYG_011-17a>¶
　　公羊氏曰此其稱子般卒何君存稱世子君薨稱¶
　子某既葬稱子踰年稱公子般卒何以不書葬未踰¶
　年之君也髙氏曰子般卒三傳皆以為慶父所殺攷¶
　之于經全不寓微意而所書正與襄三十一年子野¶
　同若以子般為被弑則子野亦豈被弑乎惟文十入¶
　年書子卒而不名者乃被弑也何則既書子卒即書¶
　夫人姜氏歸于齊蓋文公既薨子赤為宣公襄仲所¶
　殺而弑君之賊又自立矣姜氏不能容自歸于父母¶
<pb:KR1e0065_WYG_011-17b>¶
　之國聖人不名子赤者以其被弑不忍名之與成君¶
　同也若書其名則與自卒者無别矣或以為先君未¶
　葬則名文十八年書子卒而不名者以先君既葬故¶
　爾是不然景王既葬矣王子猛之卒何為而名乎豈¶
　有天子未踰年則名之而諸侯反不名乎以此騐之¶
　子般子野皆非被殺而子般特以哀姜慶父之故疑¶
　若為其所弑耳¶
公子慶父如齊¶
<pb:KR1e0065_WYG_011-18a>¶
　髙氏曰若以慶父弑君而出奔則聖人豈不著其出¶
　奔之罪乎乃知此非出奔也蓋莊公既薨子般又卒¶
　繼嗣未定慶父雖有僥倖之心而身為國卿加以公¶
　子之貴寜無嫌疑之避於是如齊告難蓋桓公始霸¶
　謀定其君及自齊歸魯已立閔慶父始有簒弑之意¶
　故明年齊侯使仲孫湫来省難而仲孫謂不去慶父¶
　魯難未巳也　愚謂聖人書子般之卒子野之卒無¶
　異文而不同于子赤諱名之例則般以正卒明矣書¶
<pb:KR1e0065_WYG_011-18b>¶
　慶父如齊異于慶父弑閔奔莒之文則般之死非慶¶
　父所殺亦明矣况以事言之是時齊桓方霸專以誅¶
　叛討逆為事慶父既弑其君安敢奔齊以自投于憲¶
　網齊桓聞之必執以為已功矣故弑閔公之後則不¶
　敢奔齊而奔莒也豈當時見莊公既薨子般又死故¶
　以疑似而有是説耶抑因慶父弑閔之後遂傅㑹以¶
　成其文耶子舊讀而疑之及觀髙氏之説湥有契于¶
　予心最為得經之㫖故特取之以明棄經任傳之弊¶
<pb:KR1e0065_WYG_011-19a>¶
　學者于此等處所宜潛心詳玩參考互訂以明其是¶
　非曲直而不為傳註所惑庻于經有得也¶
狄伐邢¶
　髙氏曰此為齊侯救邢而書亦見中國之衰張氏曰¶
　狄北狄前此雖未見于經然自伐邢而滅衞三年之¶
　間塗炭兩國首以伐書著其强也小東莱吕氏曰桓¶
　公始霸之初狄滅衞又伐邢見得當時中國衰微至¶
　于如此之甚向非桓公封衞遷邢則諸姬之盡豈獨¶
<pb:KR1e0065_WYG_011-19b>¶
　在漢陽矣此孔子作春秋所以於齊桓公之霸多與¶
　辭也許氏曰春秋戎先見荆次之狄又次之而荆暴¶
　于戎狄又暴于荆當惠王世戎狄荆楚交伐諸夏使¶
　無齊桓攘服以定之豈復有周天子哉¶
　¶
　¶
　¶
　春秋闕疑卷十一¶

